---
title: Kansrijke combinaties van korte termijn maatregelen N65
date: 2025-02-22T20:20:12.638Z
theme: N65 Duurzaam
typePost: Publicatie
group: none
status: 1
answered: false
content: >-
  ![Voorbeeld fietstunnel: Provinciale Staten stemmen in met fietstunnel onder
  N201 bij Mijdrech](/uploads/scherm-afbeelding-2025-02-22-om-21.28.32.png)


  ## Diverse maatregelen op tafel in het belang van inwoners


  De raadpleging over de korte termijn maatregelen N65 levert hoopvolle perspectieven met tunnels voor langzaam verkeer en de afwaardering van de N65 van een maximumsnelheid van 70 naar 50 km per uur.


  Uit nadere bestudering van de resultaten van de raadpleging en het rapport van het projectteam, is vastgesteld dat de voorgestelde maatregelen elk op zich zijn beoordeeld en dat de kansen met het inzetten van combinaties van maatregelen, niet zijn onderzocht. 


  Door bijvoorbeeld tunnels voor langzaam verkeer te combineren met de afwaardering van 70 naar 50 km per uur, is het te verwachten dat de verkeersveiligheid verbetert, in plaats van vermindert, zoals het rapport nu aangeeft. Het is waarschijnlijk dat dan niet alleen de verkeersveiligheid verbetert, maar ook dat er minder verkeersoverlast zal zijn en een verbeterde oversteekbaarheid. 


  Als wij bij de nu al positieve beoordeling van de snelheidsverlaging, alleen zouden kijken naar wat de inwoner van Vught wensen, zien wij dat driekwart voorstander is van deze maatregel. Nu worden de meningen van Vughtenaren gecombineerd met die van inwoners van elders in Brabant, die veel verder van de N65 wonen en natuurlijk zo snel mogelijk op hun bestemming willen zijn en afwaardering juist niet waardeerden: doorgaand verkeer wil altijd zo hard mogelijk rijden, ook al gaat hun ‘snelweg’ pal langs onze woonhuizen


  ## Vermindering boven-regionaal verkeer


  Wat nader onderzocht moet worden is in welke mate de afwaardering van 70 naar 50 km per uur leidt tot minder doorgaand bovenregionaal verkeer. Hierbij moet vooral gekeken worden naar doorgaand verkeer dat van ‘ver weg’ naar ‘ver weg’ gaat en de gemeente Vught vooral als een hinderlijk obstakel beschouwt. 


  Voor een zuivere besluitvorming van de korte termijn maatregelen, zeker gezien het feit dat deze situatie mogelijk zo’n 15 - 20 jaar zal blijven bestaan, is het essentieel dat de alternatieven voor deze bovenregionale verkeersstromen nader worden onderzocht.


  ## Hoopvolle maatregelen?


  Het is bemoedigend te zien dat het gemeentebestuur maatregelen in de raadpleging heeft laten meenemen, zoals de tunnels voor langzaam verkeer. Die lijken mogelijk in tegenspraak met een verdiepte ligging van de VKA+ variant, echter vanuit het perspectief dat wij met deze korte termijn maatregelen nog 15 tot 20 jaar moeten leven, moeten deze zeker worden overwogen. 


  Interessant is ook te kijken naar maatregelen die voor het gehele traject naar Tilburg gelden en daardoor in verhouding tot de gemeente Vught relatief duur zijn en daarmee minder werden aangevinkt. Als wij deze alleen zouden toepassen in de bebouwde kommen met Vught en Helvoirt, zijn deze zeker aantrekkelijk en te overwegen.


  Om het resultaat van deze raadpleging waardevol te laten zijn en respectvol om te gaan met de meningen van de deelnemers aan de raadpleging, is het belangrijk de maatregelen voorop te zetten die invulling geven aan de doelstelling voor Vught.


  ## VughtParticipeert adviseert


  VughtParticipeert adviseert de gemeenteraad om het projectteam, voorafgaand aan de definitieve besluitvorming, verschillende kansrijke combinaties in samenhang te laten onderzoeken. Hierbij moeten primair combinaties worden gezocht met een maximale bijdrage aan de 4 doelstellingen voor de gemeente Vught: betere luchtkwaliteit, meer verkeersveiligheid, minder verkeersoverlast en een betere oversteekbaarheid.


  Alleen op basis van deze aanvullende analyse, is een zuivere besluitvorming mogelijk en kan een duurzaam plan ontstaan met een hoge acceptatie door de getroffen inwoners. 


  ## Wij zijn weer terug in 2009, laat ons dat als een kans zien


  Voor die lezers, die later hebben ingeschakeld, is het goed om het initiatief van de gemeente uit 2009 te kennen: ‘Van knelpunt naar knooppunt’.


  Dit initiatief behelsde het verleggen van het spoor uit het dorp en langs de A2 en een volledige ondertunneling van de N65. Wat betreft het spoor hebben wij slechts een verdiepte ligging gekregen. Gezien de hoeveelheid te verwachten goederenverkeer, levert Vught daarmee al een zeer grote bijdrage aan het bovenregionaal verkeer. 


  Zolang er geen duurzaam plan ligt voor een volledige scheiding van lokaal, regionaal en bovenregionaal verkeer, zoals ondertunneling van de N65, zullen wij tot die tijd de overlast moeten beperken door effectieve korte termijn maatregelen


  Kijkend naar waar wij na 16 jaar staan, kan de conclusie slechts zijn dat we weer terug zijn bij 2009. Laat ons deze kans grijpen en ons concentreren op de 4 doelstellingen voor de gemeente Vught: betere luchtkwaliteit, meer verkeersveiligheid, minder verkeersoverlast en een betere oversteekbaarheid. Laat de luchtspiegeling VKA+ ons daarvan niet afhouden.
attachment:
  - file:
      attachment: /uploads/2009-n65-van-knelpunt-naar-knooppunt.pdf
      name: "2009 Brochure gemeente Vught: Van Knelpunt naar Knooppunt"
---
